# -*- mode: mandoku-view -*-
#+TITLE: 香溪集
#+DATE: 2015-09-23 10:21:48
#+PROPERTY: LASTPB  <md:KR4d0211_SBCK_016-1a>
#+PROPERTY: JUAN 18


　　讀老子
萬類莫不共由謂之道在我得之謂之徳仁也義也禮
也智也皆得之在我者也故四者異名總而名之曰道
若所謂立人之道曰仁與義之類是也亦總而名之曰
徳若所謂君子行此四徳之類是也然則在我得此道
矣以止而覺焉者言之則謂之仁以履行而言之則謂
<pb:KR4d0211_WYG_005-2b>
之禮以行得其宜而言之則謂之義以知仁義禮之用
而察焉者言之則謂之智是特其名異耳豈道與徳有
二哉豈仁義禮智與道徳為六哉仁之覺智之知亦非
二也智之知知之用也仁之覺兼知之體而為言也禮
也義也智也雖不可謂之仁而仁之覺無不在焉猶元
氣之發生謂之春也夏也秋也冬也雖不可謂之春而
元氣未嘗不行乎其中物雖彫落於秋終藏於冬而發
生之性未嘗不存焉此易所以謂仁為元也然則道徳
<pb:KR4d0211_WYG_005-3a>
仁義禮智初非有二也老氏之書乃曰先道而後徳先
徳而後仁先仁而後義先義而後禮是豈誠老聃之言
乎且以老聃譬之以其姓稱之則曰李氏名稱之則曰
耳字稱之則曰伯陽諡稱之則曰老聃然其人實一人
耳謂李耳與伯陽為二人可乎謂先李耳而後為伯陽
先伯陽而後為聃可乎使老聃誠知道則是言非其言
也豈後人附益之辭耶昔者曾子言孝而曰仁者仁此
者也禮者履此者也義者宜此者也孟子言仁義而曰
<pb:KR4d0211_WYG_005-3b>
智之實知斯二者弗去是也禮之實節文斯二者是也
以參與軻之言求之仁義禮智初非有二謂先仁而後
義先義而後禮奚可哉學者讀老書宜慎所擇
　　讀管子
東周無齊侯東周當如何曰周不國矣齊侯無管仲齊
侯當如何曰將不得與於諸侯之盟管仲相齊侯九合
一正為霸雄長威攘夷狄微斯人得不被髪而左其袵
是仲之功與稷植卨教相上下或曰仲不能王其君而
<pb:KR4d0211_WYG_005-4a>
區區佐以霸道故孔子稱其小器蓋不其然齊侯霸則
周茍存齊侯王則周必亡齊不亡周(句/)復焉得王王則
周必亡矣管仲俾其君尊周者也方俾其君尊周又焉
得王其君乎天王使宰孔致胙於齊侯命毋下拜齊侯
遂欲不下拜而謀於管仲仲進不臣之戒而公猶以三
代受命異同為問仲因詭以三祥要之公因懼而下拜
恐隕越于地是仲俾其君尊周者也仲痛蒼姬無令王
可輔以興東周姑即齊侯而翼戴之使文武不至不祀
<pb:KR4d0211_WYG_005-4b>
責不王其君可乎孔子薄仲之三歸反坫以為不先自
治故曰小器已而美其功則又曰民到於今受其賜是
非無取乎仲也仲言强國安民至矣人君茍即其書擇
可用用之猶足以致一正九合之盛秦漢而下未聞有
致君若仲之相齊者而乃髙為虛言陋仲不王其君何
謂哉
　　讀周禮
周公作六典謂之周禮至於六官之屬瑣細悉備疑其
<pb:KR4d0211_WYG_005-5a>
不盡為古書也周公驅猛獸謂蟲蛇惡物為民物害者
而蟈氏云掌去鼃黽焚牡蘜以灰洒之則死鼃黽不過
鳴聲聒人初不為民物害也乃毒死之似非君子所以
愛物者又牡蘜焚灰大類狡獪戲術豈所以為經乎司
關云凡貨不出於關者舉其貨罰其人說者謂不出於
關從私道出避稅者則没其財而撻其人此決非周公
法也文王治岐關市譏而不征周公相成王去文王未
逺縱不能不征使凢貨之出於關者征之足矣何至如
<pb:KR4d0211_WYG_005-5b>
叔季世設為避稅法没其貨撻其人刼天下之商必使
從關出哉此必漢世刻歛之臣如桑羊輩欲興𣙜利故
附益是說於周禮託吾周公以要說其君耳不然亦何
異賤丈夫登壟斷而罔市利其為周公何如哉
　　讀曾子
世傳曾參書述孝悌仁義隂陽之說甚著雖不皆底於
道要與齊魯論孔子家語禮記等書言相出入亦宏揚
姬孔之一助也班生志儒家書有曾子十八篇今其存
<pb:KR4d0211_WYG_005-6a>
者十篇而已不知餘八篇為何等語而脫亡於何時隋
書録曾子兩巻與今本同意其亡於魏晉之間也
　　讀鄧析子
劉向校除鄧析中外書定為二篇其言大抵根於刑名
蔓於老嚴而茨棘蕪於聖道謂堯舜為不厚子謂周公
為不厚弟謂左右結舌為明主謂委任臣下為亡國謂
盜跖不可禁為聖人之罪邪誣横異律之王制可逃誅
乎向令駟歂殺析并竹刑而燔滅之則距詖放淫之功
<pb:KR4d0211_WYG_005-6b>
與辭闢等矣效尤遵繆是為子然之譏方之甘棠豈其
倫乎
　　對秦問
或問秦始皇帝焚詩書以愚天下天下其可愚乎對曰
天下不可愚也始皇之愚天下是自愚也愚其子也非
愚天下也其焚詩書非焚詩書也焚其國也使始皇既
焚詩書矣則今六籍非詩書乎彼散為寒灰者特枯竹
耳至若經之所以為經固有不因簡䇿而存者矣況夫
<pb:KR4d0211_WYG_005-7a>
出於屋壁傳於老生雜出於名山神物之所守護固自
若也其有為秦焚亡者幾何語哉詩書既焚矣而秦之
紀綱日以隳敗天下豪俊圜睨並起皆知擬神器逐華
麗其有為焚書而愚者幾何人哉詩書不可焚也始皇
焚之天下不可愚也始皇愚之徒使帝王之道不漸諸
心仁義之言不厯諸耳計能逺築長城以捍邊鄙而不
知荆卿匕首接於肘腋博浪之椎近起於屬車之下是
非自愚乎始皇既沒胡亥嗣世自幽深宫不分馬鹿之
<pb:KR4d0211_WYG_005-7b>
異閻樂之禍已侵肌骨而猶不自知是非愚其子乎亥
之愚趙髙刼之髙之姦子嬰誅之秦君秦臣内相吞噬
而國隨以亡雖有咸陽宫室曽不足以供楚人三月之
火是非焚其國乎自愚其身又愚其子又焚其國此始
皇所以取譏萬世而不已也天下其何愚之有哉問者
悚然悟听然言曰子言然吾今乃知天下之不可愚又
知詩書之不為秦焚亡矣
　　鐵工問(丁未年作/)
<pb:KR4d0211_WYG_005-8a>
予居香溪一日過旁聚落有鐵之工家窶甚視其廬蓬
茨穿漏隘不踰五十弓僅竈而牀焉工手韛而冶妻燎
茅竹以㸑試染指其釡則淡無鹺醯特水與莧藿沸相
泣也一稚兒卧門旁嗚嗚然若啼飢其人皆黴黧疲曵
殆鬼而生者予憫然嘆曰人之貧有至此極邪解囊中
錢千乞之工叩頭佩謝如得兼金又五年再至其處則髙
墉華屋朱牖户而藍櫺楣予怪之以為工之蓬茨移他
人矣問諸其鄰曰猶工居也予益怪之欵門而見工則
<pb:KR4d0211_WYG_005-8b>
充然其形博頥大腹被服鮮好拜揖如禮度延予升堂
羅肴陳觴如多錢翁昔之㸑茅竹者今釧纒臂釵挿髪
矣昔之啼門旁者今結帶裹頭厭梨栗矣予愈益怪之
問工何遽潤屋及此工曰小人荷惠者也敢不以實告
小人貧時無以自業恃炭銕為命而世久無事所鍜冶
必農器適歳荐饑農不得利率逋畆去為末業耕者日
益落吾為犁銚鎛鋤窮一日力僅得一器輙一月十五
日不售故甚窶如昔時已而天下兵興戈㦸載路人欲
<pb:KR4d0211_WYG_005-9a>
挾利刄家欲藏銛鋒以刀劔鏃鏑來謁者日填吾門吾
昏曉事鑪鎚不得休未半歳而有此屋既一歲而生生
之資大裕今得擁裘纊安坐而飽吾腹無餘憂矣實小
人之幸予聞工言面而去之蹙然曰嘻工之幸齊人其
真不幸哉
　　泉志
距吾廬南不能五十步有泉激激出石竇間色乳味飴
與他泉不類因坎竇下鍾其源以供家奴旦暮&KR0445;挹且
<pb:KR4d0211_WYG_005-9b>
釃溢流而渠之與里人同其甘鄰曲來汲日數百器泉
之供哆常自如雖歳甚旱焦川枯壑而泉不知也渠之
汎灎而走(音/奏)下者與南澗合流以西亂於香溪汩汩窮
晝夜吾知其不至海不已也夫泉之甘而利人也類有
徳其不涸也類有本其趨澗溪而期於海也類有志人
之育徳有本能日進而期於道則其淵深閎大也必矣
吾於泉有感於是乎志
　　馬喻
<pb:KR4d0211_WYG_005-10a>
呉人習水而便舟不熟銜轡亊雖畜馬無能名其駑若
駿也有得千里驥者縶之廐秣與下乗等驥固不羣騰
跳槽櫪有追風籋雲意主人矒其氣之逸也而獰之他
日御以適廣野試加䇿焉驥久曲跼不自快得騁則半
漢而疾馳又輙覂駕奔踶(徒計/切)主人益以為獰市諸市
而微取直焉更得凡馬以歸頑筋弱骨短脅薄髀而償
資五倍於驥效之途則小步緩出鈍不得前主人顧喜
曰此真名馬哉飽以榖粟終其生范子曰士有庸衆駑
<pb:KR4d0211_WYG_005-10b>
散者皆能餬珍甘斥厭餘以豢妻子而世又貴之則主
人之凡馬也至邁往士意象豪逸與世俗相齟齬人每
賤視之往往側偪長貧草莱不給其不為主人之驥者
幾希可嘆也
　　舜蹠圖　心　　(舜罔念狂/蹠克念聖)
孟子曰雞鳴而起孳孳為善者舜之徒也雞鳴而起孳
孳為利者蹠之徒也欲知舜與蹠之分無他利與善之
間也夫善利之念間不容髪一髪之差遂分舜蹠學者
<pb:KR4d0211_WYG_005-11a>
可不戒且懼哉利不必謂貨利凡有利心皆利也今有
人焉修身慎行服膺天爵而不倦勤亦至矣然而其心
若曰吾將以是有要焉是為利非為善也必其設心措
意惟以自治而不求乎在外然後可以謂之為善然則
世之孜孜為善者豈易得哉此所以為舜之徒也孔子
曰輕絶貧賤而重絶富貴則好賢不堅而惡惡不著人
雖曰不利吾不信也孟子曰枉尺而直尋者以利言也
如以利則枉尋直尺而利亦可為與蓋聖賢之所謂者
<pb:KR4d0211_WYG_005-11b>
其凡例如此予故發孟子之意為舜蹠圖謂夫善利之
念起于心者其始甚微而其得失之相去也若九地之
下與重天之顛又以謂雖舜也一罔念而狂雖蹠也一
克念而聖舜去狂逺矣在一罔念間與狂同失蹠去聖
亦逺矣在一克念間與聖同體人能於危微之際而得
之則亦幾矣嗚呼孳孳為善所以熟吾仁也苟為善而
一㒺念則非孟子所謂孳孳者為利之心殆將乗間而
起矣故又以克念㒺念之說繫于舜蹠好學之士必有
<pb:KR4d0211_WYG_005-12a>
能知予之心者
　　心箴
茫茫堪輿俯仰無垠人生兩間眇然有身是身之微太
倉稊米參為三才曰惟心耳往古來今孰無是心心為
形役乃獸乃禽惟口耳目手足動静投間抵隙為厥心
病一心之微衆欲攻之其與存者嗚呼幾希君子存誠
克念克敬天君泰然百體從令
　　耳目箴
<pb:KR4d0211_WYG_005-12b>
他耳則耳他目則目世儒之學因人碌碌聾盲於心聞
見淺俗我目吾目我耳吾耳中人之學聞見由己縁於
視聽㣲之燭理不目而見不耳而聞上知之學徳性是
尊無視無聽昭然者存
　　續丹扆六箴(并序/)
唐李衛公作丹扆六箴獻於寳厯天子分章措意雖已
篤忠而辭乏剴切或未能竭盡規儆輙不自愚猥繼其
說極人臣所甚忠而難乎言者以發衛公之諷指亦古
<pb:KR4d0211_WYG_005-13a>
人象箴之義也作續丹扆六箴
　　宵衣箴
髙髙者天昏昕靡忒宵終則明人用不惑惟辟奉天視
朝以明宵向終矣君當遂興宵終不明天謂失度宵終
不興君胡不懼鷄人既嘂(呌/)庭燎既煇鸞聲將矣敢告
綴衣
　　正服箴
紂曵玉衣焚身之招靈紆估服為服之妖冕兮衮兮夫
<pb:KR4d0211_WYG_005-13b>
豈不美靈胡為異紂胡為侈服侈服異商亡漢顛何如
伊祁埀裳百年齊官十笥視古己縟踰斯益愆敢告三
服
　　罷獻箴
配天立極家是九圍一絲一粟王田王機惟王畀民什
一是私既私什一餘則不有臣何獻為作君貪醜杯犀
筯象君庖不充輕縑細罽補衮無庸焚裘却蛤堯禹齊
風
<pb:KR4d0211_WYG_005-14a>
　　納誨箴
臣言劘上取喻批逆小斥大誅臣身何益臣匪干利君
奚弗思凡厥鯁言君其聽之愎諫違人君實自暴人亦
有言永矢弗告
　　辨邪箴
謂犬似玃謂玃似狙謂狙似人犬斯人如正視犬人人
實殊逺不推類似犬自為犬姦邪亂正猶犬人疑知人
則哲辨似而非灼彼似非真贗兩定邪姦既明亦克用
<pb:KR4d0211_WYG_005-14b>
正
　　防微箴
貂終危齊莾卒簒漢惟微弗防以及甚亂勿云何害狎
彼濫觴盈科泌溢滔天作殃貂以熏身齊視猶戲莽憑
國戚漢用弗忌流蛆啜鴆臣子攸諱觸瑟薦魚是真細
事
　　進學齋銘
今人之學吾不能知古人之學庶乎可窺進學之義古
<pb:KR4d0211_WYG_005-15a>
人與稽嗚呼今人殊於古者習相懸也不古不今者心
之所同然也今之學者期乎人古之學者成乎天也古
人逺矣獨聞而知之者得其傳也吾求諸天地天地有
不言之教吾求諸萬物萬物有不言之益吾求諸人有
善不善無非吾師吾求諸身目視耳聽手執足行動息
言為無非物則吾求諸心萬理咸偹黙焉而可得吾求諸
性性吾天也天可學乎性不自性能無學乎古之人進
乎進知至至之止乎止知終終之不進不止不止不能
<pb:KR4d0211_WYG_005-15b>
不進宜吾勤斯進而止則無進無學矣且尚何為嗚呼
力吾進所以妄企乎古人也猶有進焉是吾有媿乎古
人也思進以求止庶或有至乎古人也一&KR2003;浮空衆㣲
從之成一拳石廣大之基其積不已邱山峩巍有見乎
此則巋然崇成者初已形乎一&KR2003;之微進學之義於焉
可推嗚呼安得知幾之士而告之哉
　　愚齋銘
吾弟茂清築便室而名之曰愚浚為之銘以戒坐隅曰
<pb:KR4d0211_WYG_005-16a>
人初生性稟一區惟所習之則智則愚稽彼古人夫豈
子殊厥有過人則不可誣古人之同飲食以居古人之
異執德不渝子其戒之無迷厥初昔者子淵愚於道朱
穆愚於書狄山愚於忠淳于越愚於儒北山為愚公西
山為愚夫子其所謂愚者豈志是歟不然則昧菽麥迷
魯魚守錢而金其穴堅門而鐵其樞静焉釋耕而守株動
焉觸太行而敗其車是皆今世人所謂真愚者也子其
戒之無迷厥初
<pb:KR4d0211_WYG_005-16b>
　
　
　
　
　
　
　
　香溪集卷五

<pb:KR4d0211_WYG_006-1a>
欽定四庫全書
　香溪集巻六　　　　　　　宋　范浚　撰
　　雜著
　　　謝安矯情鎮物辨
　　　孟母三徙辨
　　　五帝紀辨
　　　去四凶辨
　　　琴辨
<pb:KR4d0211_WYG_006-1b>
　　　耻説
　　　悔説
　　　水旱說
　　　題史記貨殖傳
　　　題韓愈原道
　　　書曹㕘傳後
　　　為周昌對吕后辭
　　　設淮隂先生說李孝逸辭
<pb:KR4d0211_WYG_006-2a>
　　謝安矯情鎮物辨
苻堅以百鬭銳師掃國入冦長蛇䝟貐騰突噬食經亘
數千里自謂投鞭大江可使咽流視取東晉如疾風之
掃墮籜蓋將指期尅也晉之君臣宜當聞聲褫駭失色
奪氣周謀厯筭以為夙夜之憂而謝安於時方且燕偃
笑談傲然自若遊逸山墅對客劇碁入援之師却去不
用坐示閒暇使議者懷左衽之虞然而終能敗堅此何
故哉抑嘗聞之知彼知己百戰百勝又曰師克在和自
<pb:KR4d0211_WYG_006-2b>
昔同役而不同心敗者衆矣然則安之取勝其知彼乎
其以苻氏之衆不和而必敗乎方堅之謀南侵也盈庭
羣議皆知晉未可圖故謀之權翼權翼諫之謀之石越
石越又諫之苻融其弟也則又諫之苻宏苻詵皆其子
也則又諫之原紹石勒所親信也則又諫之苻氏君臣
異議如此而欲勞師伐逺不敗何待藉令晉以市兒田
丁數十百輩折箠制挺捓揄當其前堅亦北矣況伊琰
𤣥石皆一時竒材所將亦精卒且八萬指授得宜安固
<pb:KR4d0211_WYG_006-3a>
審知堅之必敗也則以勝筭自逸燕偃談笑未戰而却
援師不用既戰而得㨗書不喜未為矯情謂不覺屐齒
之折其野人語哉
　　孟母三徙辨
劉向傳列女載孟母舍近墓軻戲為墓間事孟母曰此
非所以處吾子去舍市旁軻又為賈鬻母又曰此非所
以處吾子去舍學官之側軻乃戲設俎豆進退揖讓後
世因曰孟母三徙予疑之夫生而神靈聖人也弱不好
<pb:KR4d0211_WYG_006-3b>
弄賢者也軻稟亞聖之姿抱命世之才固宜髫年岐嶷
與常兒不類寧有戲為墟冡㕓肆事耶使孟母不徙舍
軻豈遂為庸人耶且聞母之姙軻席不正不坐割不正
不食胎教之也安有知胎教之而不知擇於初者理必
不然子思嘗曰孟孺子言稱堯舜性樂仁義是軻方初
歳已卓然絶人逺矣譬之麟角生肉鳯毛成字天與殊
異夫豈人為而曰由擇鄰乃賢不亦異乎趙岐知軻生
有淑質猶謂幼被三遷之訓蓋因向承誤初弗深考予
<pb:KR4d0211_WYG_006-4a>
不可不辨
　　五帝紀辨
范子曰孔子定書斷自唐虞以下以為唐虞而上不可
知也聖人去古未逺猶難言之太史公乃欲為黄帝顓
頊作紀於千百歳後何耶世傳孔子家語載五帝徳帝
繫姓等皆非古書使其說誠詳如之則夫子著之於書
久矣意遷姑欲攟摭傳記以示洽博非復考其言之當
否夫黄帝神農後也阪泉之戰信亦悖妄以臣伐君猶
<pb:KR4d0211_WYG_006-4b>
有慙徳而況為之後者信或有之則黄帝賊矣尚得為
聖人乎
　　去四凶辨
或曰堯之時四凶猶在舜即位始去之左氏謂堯不能
去然則何以為堯乎答曰左氏失言彼四凶惡未稔天
下未盡聞則堯不遽誅至舜而四罪章乃誅之耳漢人
固云唐堯優游四凶厭服海内唐人亦謂使堯惡四凶
不待試用加之誅放天下必以為戮不辜此言是也不
<pb:KR4d0211_WYG_006-5a>
然以堯大聖去四凶如掇蟣虱耳不能云乎哉太史公
因左氏語而易之曰堯未能去謂未去之可也以謂未
能則亦不可然予抑有疑者洪水方割萬人昏墊使鯀
治之厯九載而績弗成則赤子之為魚久且衆矣忍魚
其民而不忍乎凶人實忍萬人而不忍一鯀之身豈堯
心哉此固予所疑者其亦盡信書不如無書謂乎
　　琴辨
友人某嗜琴范子作琴辯示之曰維神農觀象制樂刳
<pb:KR4d0211_WYG_006-5b>
鴻梧而絲之亦既具于五聲實暢天人之和維有周文
王濟厥用益以二弦在後之聖越君子志士㒺不惟琴
之尚亦㒺不惟正之歸厥今人昧于古聲乃有不正不
極異曲竒弄溺耳而慆心爾曰兹器實古清角我㒺克
辯曰不為鄭衛之濫則不敢知嗚呼古人即于琴以止
淫心今人玩于琴而心以淫心淫而怠用棄于徳之修
則惟琴為學之蠧爾有一日之力二於書一於琴心用
不戾十於琴一於書心用大放爾時惟不智哉嗚呼琴
<pb:KR4d0211_WYG_006-6a>
惟其趣不惟其音趣之不知其能不淫苟趣之知又何
為於琴嗚呼爾有至樂冥于爾中其樂也天匪絲匪桐
借曰未知亦即于爾心之油然者觀之其幾矣嗚呼尚
念之哉
　　耻說
孟子曰耻之於人大矣孟子何大乎耻夫耻入道之端
也人之知非而耻焉者必惕然動乎中赧然見乎色瞿
然形乎四體是孰使之然哉其必有覺知之者矣然則
<pb:KR4d0211_WYG_006-6b>
無耻則無覺與木石等矣耻之為義顧不大哉孔子以
行己有耻為士士宜有耻者也然有是耻心而能充之
者千百有一焉穿窬士之所耻為也而所以耻穿窬之
心則不能充焉是於穿窬則耻之於穿窬之類則不耻
其於有耻亦寡矣有耻者寡則其無覺亦甚矣可以為
心乎巧言令色足恭匿怨而友其人是皆穿窬之心故
孔子耻之又曰色厲而内荏其猶穿窬之盜又曰情疎
而貌親在小人則穿窬之盜也歟孟子亦云士未可以
<pb:KR4d0211_WYG_006-7a>
言而言是以言餂之也可以言而不言是以不言餂之
也是皆穿窬之類也聖賢之於耻心必使人充之如此
此學之要也人能充是耻心以求入於聖人之道豈逺
哉故曰耻入道之端也
　　悔說
傳有之曰日悔昨月悔朔至哉古人之善學也夫人非
堯舜不能每事盡善誰无過者惟過而悔悔而改則所
以為過者亡矣且古之聖賢未有不由悔而成者成湯
<pb:KR4d0211_WYG_006-7b>
悔故改過不吝太甲悔故自怨自艾仲尼悔故曰於予
與改是顔淵悔故有不善未嘗不知知之未嘗復行子
路悔故人告之以有過則喜子夏悔故投杖而拜曽子
曾子悔故曰我過矣我過矣聖賢未有不由悔而成者
也詩曰聽用我謀庶无大悔易曰不逺復無祗悔悔非
无過者也求寡過者也求寡過則終无過矣悔其可已
乎然予所謂悔者非必失諸言行而後悔之之為悔也
過生於心則心悔之勿復失諸言行而已矣過不知悔
<pb:KR4d0211_WYG_006-8a>
命之曰愚悔不能改命之曰愎改而憚焉命之曰吝愎
與吝悔之賊也過益過者也日月之食或既或不既食
之所止明即復焉悔而改改而不吝天之道也改過而
吝者違天而狥欲者也孟子曰大而化之之謂聖使成
湯改過而吝非化也是故欲寡其過者蘧伯玉之悔至
於行年六十而六十化亦由悔而化耳悔而改改而不
吝化之道也悔其可已乎
　　水旱說
<pb:KR4d0211_WYG_006-8b>
昔者聖王之牧天下也以為土地甚大非國家所能盡
治又非國家所當盡私故悉天下土地授之於民使播
種五穀而什一其稅焉聖王又以五穀不能自實必得
天地餘和以滋熟之然後有成而不害故又為之立宰
相而調隂陽焉既授以土地又為之調隂陽則上之所
以為民者至矣於是而民有不勤田有不治則非歳時
之罪也為主吏者從而詰曰爾地肥矣而天時不乖爾
田胡不遂乎爾為稼穡之不勤耘耔之不力以至若是
<pb:KR4d0211_WYG_006-9a>
其荒也爾責其可逃乎是雖榖不粒登督其稅收之可
也是非主吏之虐也其或隂陽失和炎雨愆節以水以
旱而穀粟不登則非人力之罪蓋歳時之不宜也於是
而覈其水旱所當稅者免之可也主吏又從而詰曰爾
之田胡為若是吾不知有水旱但知稅之入也稅不入
從而扑之是非主吏之虐耶今國家之法若曰民田有
水旱不當稅者免之官吏不恤罰及無赦嗚呼其旡良
法耶其无良吏耶
